---
author: Titipata
layout: post
title: "บันทึกหนึ่งเดือนในมอนทรีออล (กิน/เที่ยว/เล่น/วิชาการไม่มี)"
description: "บันทีกการกิน เที่ยว เล่น และวิชาการในมอนทรีออล เมืองที่มีความยุโรปที่สุดในแถบอเมริกา"
tags: [General]
image:
  feature: post/montreal/habitat67.jpg
comments: true
share: true
date: 2018-08-25 18:30:00
---

แคนาดาน่าจะเป็นประเทศแรกๆ ที่ผมรู้จักตั้งแต่สมัยเด็กๆ แต่นอกจากโตรอนโตกับแวนคูเวอร์แล้วเมืองอื่นๆ ก็แทบจะไม่ค่อยได้ยินมากซักเท่าไหร่
ตอนเรียนเราก็รู้แค่ว่ามอนทรีออลเป็นเมืองที่ใหญ่เป็นอันดับสองในแคนาดาตั้งอยู่ในรัฐควีเบกซึ่งผู้คนใช้ภาษาฝรั่งเศสสื่อสารกัน

ปีนี้เป็นปีแรกที่เราได้ไปใช้ชีวิตอยู่ในมอนทรีออลเป็นเวลาเกือบหนึ่งเดือนกับเพื่อนๆ จากมหาวิทยาลัย จากที่รู้จักมอนทรีออลเล็กน้อยจากวิชาภูมิศาสตร์ก็กลายเป็นสนิทสนม
จนรู้สึกหลงรักมอนทรีออลและขอยกให้เมืองนี้เป็นหนึ่งในเมืองโปรดของเราเลย

<figure><center>
  <img width="500" src="/images/post/montreal/street.jpg" data-action="zoom"/>

  <figcaption>
    <a title="street">
      ถนนในมอนทรีออล
    </a>
  </figcaption>
</center></figure>

ในโพสต์นี้เราจะมาเล่าคร่าวๆ เกี่ยวกับสถาปัตยกรรม ของกิน ขนม และผู้คนที่มอนทรีออลในแบบที่เราได้พบเจอ

## ทุกๆ เช้า

มอนทรีออลเป็นเมืองขนาดใหญ่พอสมควรโดยมีภูเขาคั่นกลางระหว่างโซนดาวน์ทาวน์และโซนหลังเขา เรามาแลกเปลี่ยนที่มหาวิทยาลัยมอนทรีออลหรือ University de Montreal ซึ่งดันไปอยู่หลังเขาฮะ พวกเราจองที่พักกันแถวๆ ถนนชื่อว่าโคดิเนย์ (Cote Des Neiges) ทุกๆ เช้าเราต้องเดินประมาณ 30 นาทีขึ้นเขาเพื่อไปมหาวิทยาลัย พอเดินไปถึงที่ทำงานก็ได้เหงื่อกำลังดีเลย มหาวิทยาลัยค่อนข้างสงบในช่วงหน้าร้อน มีนักเรียนน้อยมากๆ โดยสิ่งที่ชอบที่สุดในมหาวิทยาลัยสำหรับเราแล้วคงเป็นร้านกาแฟชื่อว่าลาแพลงค์ (La Plank Cafe) ซึ่งเป็นร้านกาแฟลึกลับในตึกฟิสิกส์เปิดโดยนักเรียน ซึ่งขายกาแฟแก้วละ 1 เหรียญแคนาดาเท่านั้น! ถูกมากจริงๆ

<figure><center>
  <img width="500" src="/images/post/montreal/laplanck.jpg" data-action="zoom"/>

  <figcaption>
    <a title="laplanck">
      La Planck Coffee ร้านกาแฟลึกลับในตึกฟิสิกส์ที่ University de Montreal
    </a>
  </figcaption>
</center></figure>

หรือถ้าอยากกินอะไรระหว่างทางไปโรงเรียนก็มีร้านกาแฟและร้านอาหารเช้าสไตล์ฝรั่งเศสมากมายให้เลือกกินครัวซองค์ตั้งแต่ร้าน Première Moisson, Au Pain Dore Ltee, หรือ Duc de Lorraine การได้กินครัวซองค์ดีๆ กับกาแฟเย็นตอนเช้าในหน้าร้อนนี่ทำให้ร่างกายสดชื่นมากๆ ส่วนราคาก็ไม่แพงเลย ตกแล้วประมาณ 2.5-3.5 ดอลลาร์ต่อชิ้นเท่านั้น


## วิ่งไปทุกที่

อย่างที่บอกไปข้างต้นว่ามอนทรีออลเป็นเมืองที่มีขนาดใหญ่พอสมควร และนอกจากนั้นราคาขนส่งมวลชนค่อนข้างแพงไปนิด การนั่งรถไฟหรือรถเมล์ต่อครั้งตกแล้วต้องใช้เงิน 3.25 ดอลลาร์แคนาดาเลยหล่ะ ประเด็นคือเราแลกเงินมาเพียง 600 เหรียญสำหรับกินอยู่ตลอด 20 กว่าวัน ถ้าร้านอยู่ไม่ไกลมากหรือที่ที่อยากไปอยู่ไม่ไกลมาก บางทีเราก็เลือกที่จะวิ่งไปมากกว่านั่งรถไฟ

สถานที่ที่เราชอบวิ่งไปมากที่สุดคงจะเป็นจุดชมวิวที่ Mont Royale ใช้เวลาวิ่งจากบ้านขึ้นเขาไปประมาณ​ 40 นาที ที่นี่เป็นจุดชมวิวที่เหมาะสำหรับการมาตอนเย็นมากๆ เนื่องจากแสงจะสาดไปที่ตึกในเมือง และถ้าเรารอจนใกล้ค่ำก็จะเห็นความสวยงามของเมืองในตอนกลางคืนด้วย

ถัดมาที่เราชอบมากๆ ก็คงเป็นโบสถ์ St. Joseph Du Mont Royale ซึ่งอยู่ไม่ไกลจากบ้านนัก ถ้าใครจะมาที่นี่ควรมาตอนเย็นๆ เนื่องจากจะมีกลุ่มคนและวัยรุ่นแถวนั้นมานั่งรอดูพระอาทิตย์ตกกัน ได้บรรยากาศของเมืองไปอีกแบบนึง

<figure><center>
  <img width="500" src="/images/post/montreal/sunset.jpg" data-action="zoom"/>

  <figcaption>
    <a title="sunset">
      ตอนเย็นๆ เรามานั่งดูพระอาทิตย์ตกที่ St. Joseph Du Mont Royale พร้อมกับกลุ่มวัยรุ่นแถวนี้
    </a>
  </figcaption>
</center></figure>

เรื่องที่ไม่คาดคิดอย่างนึงคือมอนทรีออลมีผู้อพยพชาวเขมรกลุ่มใหญ่พอสมควร ซึ่งแถวๆ บ้านเราก็มีร้านอาหารเขมรขึ้นชื่อที่เพื่อนแนะนำ เราเลยไปลองกินก๋วยเตี๋ยวเนื้อเขมรดูซะหน่อยที่ร้าน Restaurant Phnom Penh รสชาติก๋วยเตี๋ยวเนื้อพร้อมกับน้ำซุปกระดูกหมูนี่ถือว่าจัดจ้านเหมือนได้กินชายสี่หมี่เกี๊ยวตอนหิวในเวลาเที่ยงคืนเลยทีเดียว ดีจริงๆ

<figure><center>
  <img width="500" src="/images/post/montreal/noodle.jpg" data-action="zoom"/>

  <figcaption>
    <a title="noodle">
      ก๋วยเตี๋ยวที่ร้าน Restaurant Phnom Penh รสชาติฟินเหมือนได้กินชายสี่หมี่เกี๊ยวตอนเที่ยงคืน
    </a>
  </figcaption>
</center></figure>

ยังไม่หมด ยังมีร้านแปลกกว่านั้นอีกชื่อว่า Gibeau Orange Julep ซึ่งเป็นร้านอาหาร Fast food ซึ่งรูปร่างหน้าตาเหมือนผลส้ม แล้วก็ขายน้ำส้มด้วยนะ น้ำส้มที่นี่ใส่ส่วนผสมอะไรซักอย่างซึ่งเค้าไม่บอกสูตร แต่ทำให้น้ำส้มนุ่มนวลมากๆ อร่อยแบบตอนเขียนโพสต์อยากจะกลับไปกินใหม่

<figure><center>
  <img width="500" src="/images/post/montreal/julep.jpg" data-action="zoom"/>

  <figcaption>
    <a title="julep">
      Gibeau Orange Julep ร้านอาหาร Fast Food ที่ขายน้ำส้มรสผสมอะไรไม่รู้แต่ว่าอร่อยมาก texture ของน้ำส้มมีความนวลลิ้น
    </a>
  </figcaption>
</center></figure>

## อาหารประจำจังหวัด

อาหารที่ขาดไม่ได้เลยที่ต้องลองก็คือพูทีน (Poutine) นั่นเอง คำถามแรกที่เราได้ยินชื่อนี้ก็นั่นแหละครับ "พูทีนคืออะไร" พูทีนคือการเอาเฟรนช์ฟรายราดนำ้เกรวี่ จากนั้นโปะด้วยชีสเคิร์ด (ชีสเป็นก้อนๆ) และท้อปปิ้งต่างๆ ที่เราอยากได้ จะเป็น smoked meat หรือเป็ด หรือไส้กรอก อะไรก็ได้ ฟังครั้งแรกก็แทบเป็นลมกับปริมาณ​แคลอรี่แล้ว แต่เอาเข้าจริงๆ พูทีนเป็นอาหารที่อร่อยมากกกก (ก. ไก่ 500 ตัว) ยิ่งได้กินตอนเมาเนี่ยนะ ความฟินยิ่งกว่ากินถั่วไปอีก

ระหว่างที่อยู่ที่นี่เราไปร้านพูทีนมาหลายที่ ตั้งแต่ร้านดัง La Banquise แถวๆ ย่าน Le Plateau Mont Royal และ Le Smoking BBQ แถวๆ ดาวน์ทาวน์ กินครั้งแรกก็รู้สึกเลี่ยนๆ นะ พอครั้งที่สองรู้สึกชอบ ตอนนี้ที่บ้านเวลาเที่ยงคืน อยากกินอีกเป็นที่สุด

<figure><center>
  <img width="500" src="/images/post/montreal/poutine.jpg" data-action="zoom"/>

  <figcaption>
    <a title="poutine">
      Poutine อาหารประจำจังหวัด ใครมาที่นี่ต้องลองกิน ยิ่งกินตอนดึกๆ หรือตอนเมาๆ เนี่ยยิ่งอร่อย
    </a>
  </figcaption>
</center></figure>


## สุดสัปดาห์

สุดสัปดาห์ในมอนทรีออลน่าจะเป็นเวลาที่มีความสุขที่สุดในช่วงที่มาอยู่ที่นี่เลยเพราะว่ามีทั้ง Street Festival และสถานที่ท่องเที่ยวเจ๋งๆ หลายที่ในเมืองที่เราได้มีโอกาสไปเที่ยว สำหรับใครที่สนใจออกไปเที่ยวมอนทรีออลในช่วงสุดสัปดาห์ เราสามารถซื้อบัตรรถไฟฟ้าสำหรับสุดสัปดาห์เท่านั้นก็ได้ โดยบัตรจะใช้ได้ถึงวันอาทิตย์ตอนกลางคืนเลยหล่ะ

เนื่องจากซื้อตั๋วสุดสัปดาห์มาแล้วก็เลยต้องใช้ให้คุ้มค่าซะหน่อย ออกไปถ่ายรูปมาหลายที่มากๆ

- Habitat 67 สถาปัตยกรรมแบบเลโก้โดยโมเช ซาฟดี (Moshe Safdie) อพาร์ทเม้นท์คอมเพล็กซ์นี้ถูกสร้างขึ้นในสมัย 1967 ซึ่งในปีนั้นมอนทรีออลได้เป็นเจ้าภาพการจัดงาน World's Fair หรือ World Expo โดยธีมของงานเป็นธีมที่ว่าเราจะอยู่กันอย่างไรในช่วงหลังปี 67 ทางทีมงานซึ่งมีอาจารย์ของโมเช่ได้ดึงตัวโมเช่กลับมาจากอเมริกาหลังจากเรียนจบจากมหาวิทยาลัย McGill เพื่อให้มาออกแบบอพาร์ทเม้นท์คอมเพล็กซ์นี้ซึ่งได้แรงบันดาลใจมาจากธีสิสของเขาตอนเรียนจบ ถ้าใครได้มาทัวร์ก็สามารถขึ้นไปชมในห้องด้านบนที่ครอบครัวซาฟดีเคยอยู่ได้ด้วย

<figure><center>
  <img width="500" src="/images/post/montreal/habitat67.jpg" data-action="zoom"/>
</center></figure>

<figure><center>
  <img width="500" src="/images/post/montreal/skyline.jpg" data-action="zoom"/>
  <figcaption>
    <a title="skyline">
      วิวของเมืองมอนทรีออลจาก Habitat 67
    </a>
  </figcaption>
</center></figure>

- Biosphere ก็เป็นอีกหนึ่งในสถาปัตยกรรมที่สร้างขึ้นในช่วง World Expo 67 ซึ่งอยู่ในส่วนของ American Pavillion ในปัจจุบันเราอาจจะคุ้นหน้าคุ้นตากับลักษณะของโดมของ Buckminster Fuller จากใน Universal Studio นั่นเอง สำหรับ Biosphere นั้นปัจจุบันด้านในเป็นพิพิธภัณฑ์สิ่งแวดล้อมที่คนสามารถเข้าไปชมได้ฮะ

<figure><center>
  <img width="500" src="/images/post/montreal/biosphere.jpg" data-action="zoom"/>
</center></figure>

- Olympic Stadium นอกจากงาน World Expo แล้ว มอนทรีออลก็เคยเป็นเจ้าภาพจัดงานโอลิมปิกอีกด้วย โดยเค้าได้สร้างสนามกีฬาโอลิมปิก หน้าตาคล้ายๆ ยานอวกาศขึ้นมา ถ้าใครอยากเห็นวิวของเมืองก็สามารถซื้อตั๋วขึ้นไปด้านบนได้ เป็นจุดชมวิวเล็กๆ ที่เห็นทั้งเมืองเลย ส่วนรอบๆ สนามตอนนี้ก็เป็นที่ให้คนมาออกกำลังกายได้ คล้ายๆ กับสนามศุภชลาศัยอารมณ์นั้น ด้านข้างสนามกีฬาก็ยังมี Biodome อีกด้วย แต่ว่าช่วงที่เราไปเค้าปิดซ่อมบำรุงเลยเข้าไปไม่ได้

<figure><center>
  <img width="500" src="/images/post/montreal/olympicstadium.jpg" data-action="zoom"/>
</center></figure>

- ย่าน Plateau Mont Royal สำหรับขาฮิปและสาวกที่ชอบ Street fest หรือร้านค้า ร้านกาแฟ ร้านขนมชิคๆ ที่ไม่อยากไปเดินในดาวน์ทาวน์ ขอแนะนำให้ไปเดินแถวนี้เลย แถวนี้มีร้านไอศกรีมอร่อยมากๆ เช่น Kem Coba และร้าน Bagels เก่าแก่อีกหลายร้าน รสชาติดี ราคาไม่แพง ซึ่งกลับบ้านมากินได้ทั้งสัปดาห์

- Old Port of Montreal ย่านท่าเรือเก่านี้เป็นโซนท่องเที่ยวหลักของที่นี่เลย การเดินแถว Old Port ให้บรรยากาศเหมือนเดินในยุโรปยังไงอย่างงั้น ที่ขาดไม่ได้เวลามาแถวนี้เลยก็คือการซื้อ Maple Syrup ไปฝากเพื่อนๆ ร้านที่เราซื้อของฝากกลับคือร้าน Délices Érable & Cie

<figure><center>
  <img width="500" src="/images/post/montreal/oldport.jpg" data-action="zoom"/>
</center></figure>

<figure><center>
  <img width="500" src="/images/post/montreal/oldport_ferris.jpg" data-action="zoom"/>
</center></figure>

นอกจากนั้นก็ยังมีที่กินที่เที่ยวอีกเยอะแยะเลย ต้องสปอยว่าอาหารเอเชียที่นี่อร่อยและราคาย่อมเยามากๆ ทิ้งท้ายนี้เราขอขอบคุณคนไทยในมอนทรีออลและรุ่นพี่ที่แนะนำที่กินและที่เที่ยวให้ ประทับใจมากๆ ฮะ ไว้จะกลับมาเที่ยวใหม่อย่างแน่นอน
